---
title: "Nyerj, amennyit tudsz"
suggestion: | 
  Hogyan született meg az együttműködés gondolata?
  Beszélgethetünk azokról a helyzetekről, amikor a versengés nem célravezető, és az együttműködés végső soron kedvezőbb. Ugyanakkor vannak olyan helyzetek, amikor létjogosultsága van a versengésnek és az együttműködésnek vannak nem kívánt következményei.
type:
  - problémamegoldó
  - együttműködési
age_group:
  - 12-13 éves
  - 14-16 éves
  - 17-20 éves
time_req: "20-30 perc"
space_req: "tanteremben megvalósítható"
tool_req: "csomagolópapír, gyurmaragasztó, filctollak (vagy tábla és kréták), játékpénz"
keywords: 
  - kooperáció
  - kommunikáció
  - problémamegoldás
  - rivalizálás
attachment: "60_nyerj_amennyit_tudsz.pdf"
---

# Nyerj, amennyit tudsz

A cél megtapasztalni, hogy bizonyos feladatokat csak akkor tudunk teljesíteni, ha megegyezés születik a csoporttagok között és együttműködünk egymással.

A résztvevőkből két csoportot hozunk létre, megkérjük őket, hogy helyezkedjen el a két csapat egymással szemben, a csoporttagok üljenek egymáshoz közel. A két csoport közé a földre letesszük vagy a táblára erősítjük a játék tábláját (4x4-es négyzetháló, gyorsan megrajzolható).

Fontos a feladat pontos megfogalmazása: **Nyerj, amennyit tudsz!** Ezt írjuk is fel az első tábla fölé!

A közismert amőbára emlékeztető játékban a csapatok felváltva teszik a jelüket a táblára. Abban a pillanatban, amikor egy csapatnak sikerül lerakni négy egyforma jelet vízszintesen, függőlegesen vagy átlósan egymás mellé, a csapat kap egy „pénzt”. A játék egy táblán addig tart, amíg a tábla teljesen tele nem lesz jelekkel. A játék nevezési díja minden új táblán csapatonként 1 pénz.”

A csapatok általában versengeni kezdenek, és stratégiát dolgoznak ki arra, hogyan győzhetnének, ill. akadályozhatnák meg a másikat a győzelemben. Miután azonban a tábla betelik, tapasztalhatják, hogy senkinek nem sikerült szereznie egyetlen pontot sem. Ekkor újabb „egy pénzért” újabb játéktáblát ajánlunk fel a csapatoknak.

A megoldás, ahová el kell jutniuk:

* a maximális pontszám, amit a csapatok szerezni tudnak, az a két-két pont csapatonként,
* csak úgy tudnak ponthoz jutni, ha megegyeznek egymással!
* ha nem egyeznek meg, akkor a bank (tréner) nyer játékonként két pénzt a nevezési díjból, ha megegyeznek, ők nyernek a trénertől, éspedig játékonként minden csapat egy-egy, összesen két pénzt!

Emlékeztetni kell őket majd arra, hogy az instrukció nem az volt, hogy _az nyer, aki több pontot szerez, hanem az, hogy „nyerj, amennyit tudsz!_”.

A gyakorlat végén beszélgetünk a tanulságokról. A tréner mindenképpen hangosítsa ki az együttműködés fontosságát felismerő hozzászólásokat.
  
  
