---
title: "Médiavita a droghasználatról"
suggestion: | 
  Kérdezzük meg, hogy változtatott-e valaki az eredeti álláspontján, illetve, hogy kinek mi volt a legfontosabb az elhangzottakból.
type:
  - problémamegoldó
  - kommunikációs
  - önismereti
  - dramatikus
age_group:
  - 14-16 éves
  - 17-20 éves
time_req: "30 percnél több"
space_req: "tanteremben megvalósítható"
tool_req: ""
keywords: 
  - média
  - kritikai gondolkodás
  - felelős döntés
  - kommunikáció
  - asszertivitás
attachment: "99_mediavita.pdf"
---

Felteszünk a csoportnak egy eldöntendő kérdést egy olyan társadalmi problémával kapcsolatban, amely foglalkoztatja őket. Ilyenek lehetnek például a következők: „Van-e drogprobléma a fiatalok körében?” vagy „Célszerű lenne-e legalizálni a füvet?”

A feltett kérdésre adott válasz alapján a csoportot két részre osztjuk, és megkérjük őket, hogy gyűjtsenek érveket saját igazuk mellett, készüljenek fel egy szimulált televíziós vitaműsorra.

Mindkét csoport delegál a csoportlétszámtól függően 1-2 személyt, aki a véleményüket képviseli. A többiek a külső körben elhelyezkedve nézőként vesznek részt a szimulált vitaműsorban. A moderátor szerepét a csoportvezető vállalja.

A vita szabályait célszerű előre tisztázni. A következő szabályokat javasoljuk:

* meghatározott időkeret (max. 30 perc),
* a másik fél tiszteletben tartása. (egyszerre egy beszél, mindenki véleménye egyformán fontos, nincs verbális agresszió sem,
* nem ellenségként állunk egymással szemben, csak a véleményeink különböznek),
* a moderátor bármikor félbeszakíthatja a vitát,
* az egyes csoportok visszahívhatják a képviselőjüket. és másikat delegálhatnak helyette, ha úgy érzik nem képviseli megfelelően a véleményüket,.
* „belső hang” technikát bármikor használhatják a külső körben ülők, ezzel segítve a képviselőt illetve új szempontokat hozva a vitába (egy csoporttag odalép a delegált taghoz, a vállára teszi a kezét és „belső hangként” beszél helyette, megszólal az ő nevében),
* vita végén a moderátor összegzi az elhangzottakat.

 **Variáció**: A csoportra bontás helyett lehet konkrét szerepeket is kiosztani. Támogatók (pl. fiatal drogos), ellenzők (rendőr, igazságügyminiszter), egyéb (pszichológus) stb. szerepébe bújva könnyebben vállalják fel a véleményüket.

 **Megjegyzés**: Fontos, hogy ehhez a játékhoz olyan témát válasszunk, amely valóban foglalkoztatja a csoport tagjait.
  
  
