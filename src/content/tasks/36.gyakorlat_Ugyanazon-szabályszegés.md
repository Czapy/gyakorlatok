---
title: "Ugyanazon szabályszegés – eltérő következmények"
suggestion: | 
  Fontos, hogy a tanulókban tudatossá váljon: erkölcsi szempontból a szándékot kell mérlegelni. A jogi megítélésnél azonban többnyire a következmények mérvadóak, a szándékosság hiánya legfeljebb mentő körülményként merülhet fel (pl.: egy közlekedési balesetnél).
type:
  - problémamegoldó
  - kommunikációs
  - együttműködési
age_group:
  - 14-16 éves
  - 17-20 éves
time_req: "30 percnél több"
space_req: "tanteremben megvalósítható"
tool_req: "Előre elkészített poszter, vagy laptop és projektor a vetítéshez, papír, írószer. Ha előzetes felmérés készül, akkor az esetleírások kinyomtatva valamennyi résztvevőnek."
keywords: 
  - Felelős döntés
  - értékorientáció
  - kritikai gondolkodás
  - kommunikáció
  - problémaazonosítás
  - elemzés
  - értékelés
attachment: "36.gyakorlat_Ugyanazon-szabályszegés.doc"
---

 A foglalkozás vezetője poszteren bemutatja vagy kivetíti a következő helyzeteket, és megkéri az osztályt, hogy döntsék el, melyik esetben követte el a járókelő a legsúlyosabb szabálysértést.  

1. _Valaki átmegy az úttesten, bár a közlekedési lámpa pirosat mutat – autó nincs a láthatáron_
2. _Valaki átmegy az úttesten, bár a közlekedési lámpa pirosat mutat – egy autósnak fékeznie kell, hogy ő még éppen átérjen a túloldalra_
3. _Valaki átmegy az úttesten, bár a közlekedési lámpa pirosat mutat – egy autósnak félre kell kapnia a kormányt, nehogy elüsse az illetőt, ezért nekimegy egy villanyoszlopnak, s emiatt komoly anyagi kár keletkezik_
4. _Valaki átmegy az úttesten, bár a közlekedési lámpa pirosat mutat – egy autósnak félre kell kapnia a kormányt, nehogy elüsse az illetőt, s emiatt összeütközik egy vele szemben szabályosan közlekedő autóval, amelynek a vezetője maradandó károsodást szenved, tolókocsiba kényszerül_

Kiderül, hogy a tett minden esetben ugyanaz, de a következmények különböző súlyúak. Miután a résztvevők elmondták spontán véleményüket, a tanulócsoport két részre oszlik. Mindkét társaságban 3-4 fős csoportok szerveződnek. Az osztály egyik felének csoportjai olyan példákat gyűjtenek, amelyekben nem szándékos szabálysértések súlyos következményekhez vezettek. Az osztály másik felében létrejövő csoportok olyan példákat gyűjtenek, amelyekben valaki szándékos szabálysértéseket követett el, de ezeknek nem lett semmi következménye. Az összegyűjtött helyzeteket a csoportok szószólói ismertetik az osztállyal. Ezután megvitatják, hogy a szabályszegésnél a szándék vagy a következmény esik-e súlyosabban latba. Ha a vélemény erősen megoszlik, lehet a kérdésről csoportvitát szervezni, ahol a különböző véleményeket vallók érveket gyűjtenek, és ezeket ütköztetik egymással.  

**Variáció**

A négy esetet írásban kapja meg valamennyi résztvevő. Az a feladat, hogy súlyosságuk szempontjából rangsorolják ezeket. A legsúlyosabb 4\. a legkevésbé súlyos 1 pontot kap. Az összesített pontszám mutatja az osztály véleményét. A felmérést célszerű a foglalkozást megelőzően elvégezni és a kész rangsorral szembesíteni a tanulócsoportot. Ezekből az adatokból indítható a beszélgetés. _**szabadon kitölthető**_   
  
