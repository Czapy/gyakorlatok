---
title: "Szinkronstúdió"
suggestion: | 
  A játék végén fontos beszélni az érzelmi és kommunikációs szinkronitás képességéről, 
  a hiteles kommunikációról, amikor a verbálisan mondottakat a nonverbális csatornák alátámasztják, 
  a felmerülő nehézségek okairól (amikor a verbális és nonverbális közlés nincs összhangban). 
  Beszéljünk arról is, hogy a résztvevők hogyan érezték magukat az adott szituációban!
  Érdemes arra is rákérdezni, hogy a megélt helyzet aktivált-e korábbi élményeket.
type:
  - kommunikációs
age_group:
  - 12-13 éves
  - 14-16 éves
  - 17-20 éves
time_req: "30 percnél több"
space_req: "tanteremben megvalósítható"
tool_req: ""
keywords: 
  - társas kapcsolatok
  - kreativitás
  - empátia
  - énhatékonyság
  - önkifejezés
  - verbális kommunikáció
  - nonverbális kommunikáció
  - kooperáció
  - reflektivitás
attachment: "275_szinkronstudio.pdf"
---

A gyakorlat célja a verbális és nonverbális kommunikáció összhangjának (szinkronitásának) a biztosítása, az érzelmi azonosulás gyakorlása.

A csoportvezető 3 azonos létszámú részre osztja a csoportot.

Az első csoport feladata, hogy egy spontán, vagy a csoportvezető által adott történetet kezdjen el játszani hang nélkül. A második csoportnak meg kell állapodnia – a többiek számára nem ismert módon – abban, hogy ki kit fog szinkronizálni a játszó csapatból, és megkezdi a szinkronizálást, miközben a harmadik csoportnak meg kell figyelnie a történteket.

A „színészeknek” ki kell találniuk, hogy ki a szinkronhangjuk, a szinkronszínészeknek pedig azt, hogy milyen történet (konfliktushelyzet) folyt a színen. A játékot úgy játsszuk el, hogy minden csapat kerüljön minden szerepbe.

 Ötletek a szituációkra:

* A kalauz bliccelő utasokra akad, és le akarja szállítani őket a vonatról.
* Egy nagyon félős beteg, akit egy ügyetlen, kezdő fogorvos fogad a rendelőben.
* Egy siető ember, akit feltart a kutyáját sétáltató szomszédja, mert csevegni szeretne vele.
* A játszótéren a gyerekek összevesznek egy játékon, a szülők igyekeznek rendet teremteni a gyerekek között.
  
  
