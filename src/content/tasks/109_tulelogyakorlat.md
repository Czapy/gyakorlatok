---
title: "Túlélőgyakorlat"
suggestion: | 
  Mi volt számotokra a legnehezebb a gyakorlatban? 
  Hogyan volt nehezebb megoldásra jutnotok: egyedül vagy álláspontotokat képviselve a csapatban?
  Nehéz volt-e / könnyű volt-e elfogadnotok a többiek érvelését?
  Kialakult-e valakinél vezető szerep a csapatban?
  Mit gondoltok, hogy miért éppen ő/ők lettek a vezetők?
  Elégedettek vagytok az eredménnyel?
  Mi lehet a gyakorlat tanulsága?
type:
  - együttműködési
age_group:
  - 17-20 éves
time_req: "30 percnél több"
space_req: "tanteremben megvalósítható"
tool_req: "Az összesítő táblázat valamennyi résztvevőnek, íróeszköz"
keywords: 
  - kooperáció
  - önismeret
  - kommunikáció
  - felelősségvállalás
  - döntés
attachment: "109_tulelogyakorlat.pdf"
---

# Túlélőgyakorlat

A csoportot két csapatra osztjuk, akik először egyénileg készítenek egy sorrendet, majd álláspontjukat képviselve törekednek egységes nézetre. Ismertetjük a keretmesét:

_„Július huszadika van, délelőtt tizenegy óra. Éppen túl vagy egy tragikus kimenetelű kényszerleszálláson, valahol Belső-Mongólia területén, egy sivatagban. A kétmotoros személyszállító kisgép a pilóta és a navigátor holttestével együtt teljesen kiégett. A gépnek csak a váza maradt meg. A csoport tagjai viszont valamennyien épségben túlélték a kényszerleszállást._   _A pilóta a baleset előtt nem tudta közölni a gép pontos helyzetét pedig a földi irányítással az utolsó pillanatig kapcsolatban álltak. Az ő jelzéseiből azt lehetett tudni, hogy mintegy száz kilométerre tértek el a kijelölt repülési iránytól. A pilóta a becsapódás előtt azt mondta, hogy 110 km-re vagytok a legközelebbi lakott településtől, északkeleti irányban. A terület, ahol földet értetek, köves síkság, a látóhatárt homokdűnék szabdalják, egyébként teljesen kihalt. A legutolsó időjárásjelzés szerint a hőmérséklet a nap folyamán elérheti a 42 fokot, ami a talajszinten 52 foknak felel meg._   _Könnyű, nyári öltözékben vagytok: rövid ujjú ing, nadrág, zokni, utcai cipő. Mindenkinél van zsebkendő. Van nálatok tizennégyezer forint és ezerkétszáz dollár, két csomag cigaretta és egy golyóstoll. A gép kigyulladása előtt sikerült sebtében kimenteni tizenöt különböző tárgyat. Most már ezek segítségével kell végig gondolni a túlélés esélyeit._   _A feladatotok tehát az, hogy a túlélés szempontjából rendezzétek fontossági sorrendbe a felsorolt 15 tárgyat az értékskála segítségével. Az 1 jelentse a legfontosabbat, a 15 a legkevésbé fontosat. A túlélők száma megegyezik a csoport létszámával, és valamennyien megegyeztetek abban, hogy a csoport együtt marad._

A csoportnak először az **döntést** hoznia arról, hogy maradnak-e a becsapódás helyén vagy segítségért indulnak.”

A döntéshozatalt követően a csoport minden tagja minden tárgyat önállóan pontoz a korábban említett értékskála szerint.

Miután minden csoporttag elkészítette a saját besorolását, kezdődik a megbeszélés. Ezután az egyéni besoroláson már nem lehet változtatni.

Egyeztetik a véleményeket, és ennek alapján elkészítik a csoportos besorolást. Összesítő táblázat

| **Tárgyak**                        | **Egyéni besorolás** | **Csoportos besorolás** |
| ---------------------------------- | -------------------- | ----------------------- |
| ezres csomag sótabletta            |                      |                         |
| mágneses iránytű;                  |                      |                         |
| könyv a sivatag ehető állatairól   |                      |                         |
| töltött revolver                   |                      |                         |
| fejenként 3 liter víz              |                      |                         |
| Eurázsia hegy- és vízrajzi térképe |                      |                         |
| 2 liter kecskeméti barackpálinka   |                      |                         |
| sebkötöző készlet gézzel;          |                      |                         |
| műanyag esőkabát                   |                      |                         |
| svájci bicska                      |                      |                         |
| személyenként egy felsőkabát       |                      |                         |
| elemlámpa                          |                      |                         |
| tenyérnyi zsebtükör                |                      |                         |
| 4 db napszemüveg                   |                      |                         |
| piros-fehér ejtőernyő              |                      |                         |

**Megoldás:**

A túlélőgyakorlat eredetileg az Amerikai Légierő túlélési kézikönyvében szerepelt, onnan vette át Kagan a Kooperatív tanulás kézikönyvébe – ez egy adaptált változat. Így van „helyes megfejtése”, amit az alábbiakban közre is adunk. A pontozást itt nem azért tesszük közzé, hogy a tanár a diákok fáradságos intellektuális és interperszonális erőfeszítései után diadalmasan kinyilatkoztassa a „megfejtést”, hanem hogy vonatkoztatási rendszerként használhassa a közös munka ugyancsak csoportszintű kiértékelésében. A szakmai megfontolások tehát az alábbi döntéseket és pontozást tekintik optimálisnak: A csoporttagoknak a helyben maradást kell választaniuk.

* Egy tenyérnyi zsebtükör. A napsütésben a tükör kilométerekre látszó fényjelzést ad. (1.)
* Személyenként egy felsőkabát. A legjobban ezzel lehet megszüntetni a test körüli légáramlást, hogy minél kevesebb vizet veszítsen a szervezet, mert az kiszáradáshoz és halálhoz vezethet. (2.)
* 3 liter víz fejenként. Egy ideig kellemes érzést ad, de sokáig nem lehet ennyi vízzel kibírni. (3.)
* Zseblámpa. Hasznos lehet, hogy sötétedés után a keresőket irányítsa. Az elemek eltávolítása után a műanyag esőkabátból készített lepárló alkalmi tartályának is lehet használni. (4.)
* Piros-fehér ejtőernyő. Ha ráterítik a repülőgép vázára, árnyékot ad. (5.)
* Svájci bicska. Apróbb szerelési műveletekhez használható. Ha valamilyen pozsgás növény nyomára bukkannának a közelben, segítségével vizet lehet nyerni. (6.)
* Műanyag esőkabát. A késsel az esőkabátból lepárlót lehet formálni. (7.)
* Egy töltött revolver. Veszélyes, mivel a csoport erősen felindult állapotban van, s életfontosságú ügyben kell döntést hozniuk. (8.)
* Négy napszemüveg. (9.)
* Sebkötöző csomag gézzel. Gyakorlatilag nincs rá szükség, mivel a csoportból senki sem sérült meg, és nem hagyják el a földet érés helyszínét. (10.)
* Mágneses iránytű. Nem szükséges, hiszen senki sem szándékszik elhagyni a szerencsétlenség színhelyét. (11.)
* Eurázsia hegy- és vízrajzi térképe. Gyakorlatilag itt hasznavehetetlen, hiszen senki sem kívánja elhagyni a katasztrófa helyszínét. (12.)
* Könyv a sivatag ehető állatairól. Nem éri meg a kétes kimenetelű kísérlet: elhagyni a területet a vadászat kedvéért. (13.)
* 2 liter kecskeméti barackpálinka. Több kára lenne, mint feszültségoldó haszna, hiszen az alkohol kivonja a szervezetből a vizet. (14.)
* Egy doboz sótabletta. Megfosztana az izzadástól. (15.)
  
  
