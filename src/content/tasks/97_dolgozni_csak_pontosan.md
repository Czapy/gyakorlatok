---
title: "„Dolgozni csak pontosan, szépen…”"
suggestion: | 
  József Attila sorai több téma indítására alkalmasak, attól függően, hogy milyen gondolatokat váltanak ki a gyerekekből. Beszélgethetünk – többek között –
  az értelmes munka által nyújtott jó, örömteli érzésről, amely abban az esetben töltheti el az embert, ha „pontosan, szépen” teszi a dolgát,
  arról, hogy lehet-e egyáltalán örömforrás a munka,
  arról, hogy vajon kinek származhat haszna az általunk végzett munkából,
  illetve, hogy milyen konkrét és nem konkrét hasznunk lehet ebből nekünk magunknak,
  arról, hogy elképzelhető-e az értelmes és tartalmas élet mindenfajta munka nélkül stb.
  Mindennek során felidézhetők és elemezhetők saját élmények, tapasztalatok, eljuthatunk filozófiai problémákig (pl. az élet értelme, az ember dolga a világon, a boldogság ismérvei), felmerülhetnek társadalmi problémák (közteherviselés, igazságosság, szolidaritás, haszonelvűség stb.). A beszélgetés akkor lesz hatékony, ha a spontán felmerülő gondolatoktól sikerül eljutnunk a megélt konkrét élményekig, tapasztalatokig. 
  Nem szükséges közös tanulságot megfogalmazni, nem baj, ha a világ dolgairól ki-ki eltérő módon vélekedik, fontos, hogy legyen véleménye, és dolgozzon azon, hogy az alakuló vélemény minél megalapozottabb legyen.
type:
  - kommunikációs
age_group:
  - 12-13 éves
  - 14-16 éves
time_req: "20-30 perc"
space_req: "tanteremben megvalósítható"
tool_req: "A szöveg kivetítve, esetleg  mindenki számára kinyomtatva"
keywords: 
  - Munkastílus
  - értékorientáció
  - kritikai gondolkodás
  - társadalmi folyamatok
  - jelenismeret
attachment: "97_dolgozni_csak_pontosan.pdf"
---

# „Dolgozni csak pontosan, szépen…”

 A foglalkozás vezetője felolvassa, vagy kivetíti a következő verset:

### József Attila: Ne légy szeles...

Ne légy szeles.

Bár a munkádon más keres –

dolgozni csak pontosan, szépen,

ahogy a csillag megy az égen,

ugy érdemes. (1936)

Rövid gondolkodási idő után kérdezzük meg a résztvevőket, hogy milyen gondolatok támadnak bennük a vers kapcsán.

A felmerülő ötletek kerüljenek fel a táblára vagy egy poszterre.

4-5 fős csoportok alakulnak, amelyek a táblán szereplő gondolatokból kiindulva egy-egy mondatban megfogalmazzák a költő üzenetét. A közösen megalkotott mondatot egy papírcsíkra írják olyan nagy betűkkel, hogy az majd a terem távoli pontjairól is jól olvasható legyen.

A megfogalmazott mondatokat felragasztják egy másik poszterre.

A különböző csoportokhoz tartozó gyerekek kérdéseket tehetnek fel egymásnak a megfogalmazott véleményekkel kapcsolatban.

Újabb csoportok szerveződnek olyan módon, hogy ezekben a korábbi csoportok mindegyike legalább egy fővel képviselteti magát. A csoportok feladata, hogy összegyűjtsék, miben értenek, illetve miben nem értenek egyet a költő üzenetével. Véleményük igazolására gyűjtsenek konkrét eseteket. Minden csoportban legyen egy jegyző, aki rögzíti a beszélgetés rövid tartalmát. Erről a csoportok szóvivői az osztály egészét tájékoztatják.

Amennyiben markánsan eltérő vélemények rajzolódnak ki, ezek rövid summázatát a foglalkozás vezetője írja fel a táblára, és a témából csoportvita indulhat.

_A csoportvita lehetséges menete_; a résztvevők kézfeltartással jelzik: melyik véleménnyel értenek egyet. Az ilyen módon verbuválódó csoportok érveket gyűjtenek, és ezeket ütköztetik.

Ha nincs ilyen vitatéma, az egyes csoportok által felvetett gondolatok köré szervezhető az osztályszintű beszélgetés. A gyakorlatot célszerű _beszélgetőkörrel_ zárni. A résztvevők körben helyezkednek el, és mindenki mond egy olyan mondatot, amit a téma kapcsán különösen fontosnak tart. Lehet sorban haladni, de elképzelhető, hogy egy tárgyat (pl. labdát, lufit) dobnak egymásnak. Csak az beszélhet, akinél a tárgy van. Akinek pillanatnyilag nincs mondandója, „passzolhat” és ha akar, később kaphat szót.
  
  
