---
title: "Száz nap boldogság"
suggestion: | 
  Tudunk-e elég elmélyülten figyelni azokra a dolgokra, amiket éppen csinálunk?
  Észrevesszük-e, hogy mi mindennek lehet örülni a hétköznapi életünkben? 
  Mi a jelentősége annak az életben, hogy tudunk-e örülni?
type:
  - energetizáló
  - önismereti
age_group:
  - 14-16 éves
  - 17-20 éves
time_req: "10-20 perc"
space_req: "tanteremben megvalósítható"
tool_req: ""
keywords: 
  - Öröm
  - boldogság
  - belső erőforrások
  - értékorientáció
  - reflektivitás
attachment: "166_szaz_nap_boldogsag.pdf"
---

A tanár elmondja a diákoknak, hogy 2014 tavaszán azzal a kérdéssel találkozott a Facebook-on, hogy „Tudnál-e boldog lenni 100 napon keresztül?” A kérdés honlapja felhívta a figyelmet rá, hogy életünk szinte teljesen „betábláztatott” és így egyre kevesebb időnk jut arra, hogy örömet találjunk a pillanatokban. A diákok mérlegelik, hogy mennyire értenek egyet ezzel a megállapítással, s kicsit beszélgetnek a témáról.

Ezután a tanár bemutatja nekik a honlap által javasolt ötletet: aki elfogadja a kérdésben rejlő kihívást, az minden napjában keres legalább egy olyan mozzanatot, ami örömet okoz neki, és készít egy olyan fényképet, ami megörökíti / később is felidézhetővé teszi ezt. A képeket megoszthatja valamilyen közösségi oldalon, de össze is fűzheti egy kis könyv formájában, amit később fellapozhat.

A diákok párokat alkotnak és megbeszélik, vajon milyen hatásai lehetnek annak, ha valaki végigcsinálja ezt a folyamatot. Egy percig a pár egyik tagja, egy percig pedig a másik mondja el a gondolatait. Végül körbe ülnek, és a mindenki összefoglalja, milyen reflexiói voltak a társának.

Folytatás: aki kedvet érez hozzá, maga is megvalósíthatja az ötletet, és beszámolhat róla a többieknek.
  
  
