---
title: "Csoportnyomás demonstrálása"
suggestion: | 
  Csoportonként elmondják, hogy mit érzett a gyakorlat során a kiválasztott csoporttag, és mit éreztek a többiek. Melyik feladat volt a nehezebb, miért? 
  Miért nehéz a csoportnyomás ellenére cselekedni? Kinek volt már ezzel kapcsolatos élménye? Milyen képességek szükségesek ahhoz, hogy valami szembe merjen helyezkedni a csoport, illetve a csoport normáival, véleményével? Idézzenek fel ilyen eseteket!
type:
  - kommunikációs
  - önismereti
  - dramatikus
age_group:
  - 12-13 éves
  - 14-16 éves
  - 17-20 éves
time_req: "10-20 perc"
space_req: "tanteremben megvalósítható"
tool_req: ""
keywords: 
  - kommunikáció
  - csoportszerepek
  - asszertivitás
  - énhatékonyság
  - erkölcsi dilemmák
attachment: "140_csoportnyomas.pdf"
---

4-5 fős kiscsoportokra osztjuk a résztvevőket.

Kétféle csoportfeladatot adunk.

 **I. típusú csoportfeladat**

Magunkhoz hívunk a csoportok egy részéből egy-egy vállalkozó kedvű résztvevőt, és a következő instrukciót adjuk nekik:

 _„A csoportotok többi tagja egy bizonyos tevékenységet végez, a te feladatod pedig az lesz, hogy próbáld őket rábírni arra, hogy csináljanak valami mást!”_

A csoporttársak a következő instrukciót kapják:

 _„Ti labdáztok / beszélgettek / zenét hallgattok /…. (a csoport életkorától függően). Jönni fog egy társatok, aki szeretne titeket rávenni valami másra. Próbáljatok kitartani a tevékenységetek mellett, sőt: még őt is rávenni arra, hogy tegye azt, amit ti”_

 **2\. típusú csoportfeladat**

A kiválasztott csoporttag instrukciója:

 _„Te éppen labdázol / zenét hallgatsz /…. (a csoport életkorától függően), és néhányan meg fognak próbálni rávenni arra, hogy hagyd ezt abba, és csináld azt, amit ők. Próbálj meg kitartani és nem engedni nekik, sőt: te is ráveheted őket arra, hogy ők csinálják azt, amit te.”_

A többi csoporttagnak a következő instrukciót adjuk:

 _„A feladatotok a következő: ti labdáztok / beszélgettek / zenét hallgattok /…. (a csoport életkorától függően), rá kell vennetek egyik társatokat, hogy csinálja ő is azt, amit ti.”_
  
  
