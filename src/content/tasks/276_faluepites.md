---
title: "Faluépítés"
suggestion: | 
  Hogyan érzetétek magatokat játék közben?
  Mi volt a számotokra könnyű/nehéz a feladatban?
  Te mivel segítetted a csoport munkáját?
  Hasznosnak érezted-e magad?
  Ki(k) irányítottak? Ki írt?
  Hogyan változtak a csoporton belül a vezetői szerepek?
  A csoportban betöltött szereped segítette, vagy gátolta a motivációdat?
  Mit tudtál meg a hatékony kommunikációról játék közben? (moderátor szerep, zaj, az értő odafigyelés fontossága, a visszajelzés és a visszatükrözés - részösszefoglalás - fontossága a megértésben, ismétlés szükségessége, stb.)
  Mit tudtál meg a hatékony együttműködésről játék közben?
  (a csoportszerepek fontossága és összefüggése a meglévő képességekkel, készségekkel, a munkamegosztás és a közös szabályalkotás szükségessége, a szabályok betartásának és a működés hatékonyságnak, a teljesítmény közös felelőssége, a csoportdinamika, mint lehetséges motiváló vagy visszahúzó erő, stb.)

age_group:
  - 12-13 éves
  - 14-16 éves
  - 17-20 éves
time_req: "30 percnél több"
space_req: "tanteremben megvalósítható"
tool_req: "tábla, íróeszköz, 38 db. információs kártya"
keywords: 
  - társas kapcsolatok
  - én-hatékonyság
  - önreflexió
  - belső erőforrások
  - tanulási stílus
  - munkastílus
  - empátia
  - tolerancia
  - bizalom
  - szolidaritás
  - verbális kommunikáció
  - kooperáció
  - felelősségvállalás
  - közös alkotás
  - egymásrautaltság
  - szabályalkotás
  - szabálykövetés
  - hierarchia
  - rivalizálás
  - döntési konfliktusok
  - szerepkonfliktusok
  - problémabeazonosítás
  - problémamegoldás
  - kritikai gondolkodás
  - felelős döntés
  - elemzés
  - reflektivitás
  - cselekvési terv
  - kompromisszumhozatal
  - teljesítmény
attachment: "276_faluepites.pdf"
---

Instrukció

_„Építsétek fel a falut, hogy milyen kérdésekre várok választ, az a játék közben kiderül! Szabály: Az információkat megoszthatjátok, de a kártyáitokat nem mutathatjátok meg másnak! Rendelkezésetekre áll a tábla.”_

Minden információs kártyán egy állítás van. A diákok körben ülve húznak ezekből, amíg el nem fogy (nem baj, ha nem egyformán jut mindenkinek, de legalább egy információs kártya mindenkinek jusson).

Fontos, hogy a játékvezető megoldás közben ne irányítsa a csoportot, a részeredményekről ne nyilatkozzon, csak a játék végén, ha a csoport már mindkét kérdésre választ adott.

Ha az egyik vagy mindkét válasz helytelen, akkor érdemes összefoglaltatni a csoporttal, hogy mi az az információ, ami egészen biztos, és milyen belső erőkre támaszkodhat a csoport, milyen szabályokat alkottak eddig az együttműködésre, és betartják-e azokat.

A kártyákon szereplő információk

Délben csak az egyik ház ajtajára süt a nap. Minden szükséges információ megvan a részinformációban. Tótfalusi sportautót vezet. A faház a falu legészakibb részén van. Minden háznál másféle gyümölcsöt termesztenek. A garázs a farmhoz tartozik. Szalai galambokat tenyészt. A faház hátsó udvarán egy motorbicikli áll. Minden szomszéd másfajta állatot tart. Papp a faházban lakik. Csak egy háznál vannak madarak. Szalai a falu nyugati végén lakik. A csapat egyik feladata az, hogy kiderítse, ki termeszt almát. A farm udvarán albínó patkányok vannak. A faházhoz tartozik a legtakarékosabb jármű. Csak egy ember vezet teherautót. Szalai nem a körtefás ház mellett lakik. A kutyatulajdonos szomszédja annak, akinek szilvafája van. Hédervári albínó patkányokat tenyészt. A verandás házban lakó úr galambokat tenyészt. Papp szomszédja kisbuszt vezet. Kovács körtét termeszt. Minden szomszéd csak egyfajta gyümölcsöt termeszt. Ebben a feladatban a mandula gyümölcsnek számít. A teherautó és a kisbusz különböző járművek. A macskatulajdonos háza közvetlenül ÉK-re fekszik a mandulafás háztól. Minden héten kutyaeledeles dobozok érkeznek a faházhoz. A falu öt szomszédja mind különböző járművet vezet. Tótfalusi Szalai mellett lakik. A körtét termesztő ember parasztházban lakik. A limuzin a garázsban áll. Az Ön csoportjának az egyik feladata, hogy kiderítse, ki vezet teherautót. A faluban a házak félkörben állnak egymás mellett. Papp szomszédja csimpánzokat nevel. A kutyás szomszédnak cseresznyefája is van. Szalai a vöröstéglás ház mellett lakik. Kovácsnak mindkét oldalon van szomszédja. Minden szomszéd különböző fajta házban lakik.

**Megoldás:**

| SZOMSZÉD      | _Szalai_  | _Tótfalusi_ | _Papp_       | _Kovács_   | _Héderváry_      |
| ------------- | --------- | ----------- | ------------ | ---------- | ---------------- |
| Állat         | _Galamb_  | _macska_    | _kutya_      | _csimpánz_ | _Albínó patkány_ |
| Gyümölcs      | Mandula   | Szilva      | Cseresznye   | Körte      | Alma             |
| Ház           | Verandás  | Vöröstéglás | Faház        | Parasztház | Farm             |
| Elhelyezkedés | Ny        | ÉNy         | É            | ÉK         | K                |
| Jármű         | teherautó | Sportautó   | Motorbicikli | Kisbusz    | limuzin          |
  
  
