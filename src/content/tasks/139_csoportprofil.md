---
title: "Csoportprofil"
suggestion: | 
  Milyen érzés volt a csoportprofilt elkészíteni? 
  Jellemzőnek érzik-e ezt magukra nézve az egyes csoportok? 
  Milyen közös és eltérő vonások vannak az egyes csoportok között? 
  Össze lehet-e állítani a meglévőkből egy az egész osztályra/nagycsoportra jellemző képet, vagy egy teljesen új profilt kell készíteni, ami a teljes közösség számára vállalható?
type:
  - ismerkedő
  - kommunikációs
  - önismereti
  - együttműködési
age_group:
  - 14-16 éves
  - 17-20 éves
time_req: "30 percnél több"
space_req: "tanteremben megvalósítható"
tool_req: "csomagolópapír, rajzeszközök, olló, a testséma értelmezése csomagolópapíron, táblán, esetleg kivetítve, képek, újságkivágások az esetleges  montázshoz"
keywords: 
  - társismeret
  - kooperáció
  - közös alkotás
  - kommunikáció
  - önkifejezés
  - verbális kommunikáció
attachment: "139_csoportprofil.pdf"
---

3-4 fős kiscsoportok alakulnak. A csoport egyik tagját rajzolják körbe a csomagolópapíron. A rajzon belül az egyes testrészekhez beírják azokat a gondolatokat, véleményeket, amelyekben a csoport egyezségre jutott. Így elkészül a kiscsoportra jellemző profil.

**A testséma értelmezése:**

 _A fej teteje – egy közös gondolat_

 _A szemek – amit szeretünk nézni pl. filmek, tv program_

 _A fülek – amit szeretünk hallgatni pl.:. zenék, rádióműsorok stb._

 _A száj – amiről szeretünk beszélgetni_

 _A has – amit szeretünk enni_

 _A szív – ami iránt erős érzelmeink vannak_

 _A vállak – problémák, amelyekkel a fiataloknak szembe kell nézniük_

 _Jobb kéz – amit szeretünk készíteni_

 _Bal kéz – amit játszani szeretünk_

 _Jobb láb – helyek, ahol jártunk_

 _Bal láb – helyek, ahova szeretnénk még eljutni_

 _Jobb comb – színek, amit kedvelünk viselni_

 _Bal comb – amitől egyaránt tartunk/félünk_

Miután a csoportok felírták/ megrajzolták/ esetleg képekből kivágták és a megfelelő helyre illesztették/rajzolták azt, amiben megállapodásra jutottak, bemutatják azt a többi csoportnak. A többiek kérdéseket tehetnek fel az így elkészült csoportprofilhoz.
  
  
