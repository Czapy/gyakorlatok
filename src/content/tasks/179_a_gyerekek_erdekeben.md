---
title: "A gyerekek érdekében"
suggestion: | 
  Mi mindenre van szüksége egy gyermeknek ahhoz, hogy boldog felnőtt váljon belőle? 
  Mi mindenről van joga dönteni egy szülőnek gyermeke jövőjére vonatkozóan?
type:
  - koncentrációs
  - kommunikációs
  - dramatikus
age_group:
  - 17-20 éves
time_req: "30 percnél több"
space_req: "tanteremben megvalósítható"
tool_req: "papír, írószer"
keywords: 
  - család
  - felelősségvállalás
  - értékkonfliktusok
  - problémaazonosítás
  - életpálya-építés
attachment: "179_a_gyerekek_erdekeben.pdf"
---

A tanár elmeséli a diákoknak Ádám és Nóra dilemmáját. Nóra családja kiköltözött Kanadába, mikor ő kamasz volt. Nehezen élte meg a váltást, de végül ott fejezte be a tanulmányait, és kettős állampolgárként vált felnőtté. Magyarország azonban visszavonzotta, és itt találta meg a párját is, Ádám személyében. Amikor várandós lett, úgy döntöttek, hogy néhány évre kiköltöznek Kanadába, mert az ott megszülető gyerekek automatikusan az állam polgárává válnak, és úgy vélték, ez komoly előnyt jelenthet majd nekik. Nagyobbik fiúk most tíz éves, a kisebbik pedig nyolc. Mindketten anyanyelvi szinten beszélnek magyarul, angolul és franciául, és jól érzik magukat az iskolában, ahová járnak. A szülők ugyanakkor komolyan fontolgatják, hogy nem kellene-e visszatérniük Magyarországra annak érdekében, hogy gyerekeik a magyar kultúrát is magukba szívhassák. Ugyanakkor félnek is attól, vajon jót tennének-e a fiúknak egy ilyen váltással.

A diákok átgondolják, hogy a gyerekek érdekeit minél több szempontból figyelembe véve, mit tudnának tanácsolni a házaspárnak. Szavaznak róla, és a szavazatoknak megfelelően két csoport alakul.

A csoportok érveket gyűjtenek az egyik, illetve a másik álláspont mellett. Mindkét oldal kiválaszt 3-3- vitázót, akik felváltva szólnak meg. Úgy, hogy közben mindig reflektálnak a korábban elhangzott gondolatokra is.

A többiek pedig, akik hallgatják őket, a vita végén elmondják, hogy melyik oldal érvei voltak számukra a meggyőzőbbek, kinek az érvelése hatott leginkább rájuk, és miért.
  
  
