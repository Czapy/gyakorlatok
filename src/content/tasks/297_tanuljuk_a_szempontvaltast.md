---
title: "Tanuljuk a szempontváltást!"
suggestion: | 
  Milyen érzés volt a másik ember nézőpontjába helyezkedni?
  Melyik szerepbe volt könnyű beilleszkedni? Melyik váltás esett nehezetekre? Miért?
  Mit gondoltok, miért fontos, hogy bele tudjunk helyezkedni a tőlünk eltérően vélekedő emberek helyzetébe?
  Idézzetek fel olyan eseteket, amikor különösen nehéz volt empatikusnak lenni? Meg tudjátok magyarázni, miért?
  Idézzetek fel olyan helyzeteket, amikor nagyon szerettétek volna, hogy szüleitek, tanáraitok, barátaitok megértsék a ti helyzeteteket, álláspontotokat!  Mit éreztetek olyankor, amikor ez megtörtént? És mit, amikor nem?
type:
  - problémamegoldó
  - kommunikációs
  - dramatikus
age_group:
  - 12-13 éves
  - 14-16 éves
  - 17-20 éves
time_req: "20-30 perc"
space_req: "tanteremben megvalósítható"
tool_req: "szerepkártyák, a megfigyelőknek jegyzetfüzet és íróeszköz"
keywords: 
  - empátia
  - kommunikáció
  - társas kapcsolatok
  - elfogadás
  - én-hatékonyság
attachment: "297_tanuljuk_a_szempontvaltast.pdf"
---

A foglalkozás vezetője ismertet egy problémát, amelynek 2, 3, esetleg 4 szereplője van. A szereplők számának megfelelően 2+1, 3+1, illetve 4+1 fős csoportok alakulnak. (A +1 fő a csoportokhoz rendelt megfigyelő.) A pedagógus ismertet egy szituációt, és kiosztja a megfelelő szerepkártyákat.

A csoportok kis köröket alkotnak, és a szerepüknek megfelelően beszélnek a helyzetről. Sorra elmondják, hogy ők hogyan látják a dolgot, mit gondolnak róla, milyen érzéseik vannak. A csoport többi tagja saját szerepének megfelelően reflektál az elhangzottakra.

Amikor a vezető jelt ad (például tapsol), a csoportok tagjai továbbadják a szerepkártyájukat a szomszédjuknak, és ki-ki az új szerepében folytatja a beszélgetést ott, ahol az korábban megszakadt. Először viszonylag hosszabb időt (4-5 percet) kell adni a beszélgetésre, majd egyre sűrűbben következhet be a szerepváltás. A megfigyelők amellett, hogy írásban rögzítik a tapasztalataikat, arra is ügyelnek, hogy a váltás valóban bekövetkezzen.

A tapasztalatokról a teljes körben számolnak be. A megfigyelők után valamennyi résztvevő elmondja, hogy milyen érzései voltak a gyakorlat során.

**Ajánlott helyzetek és a szerepkártyák** 

**1.** Péter bukásra áll történelemből. A történelemtanár behívatja a szüleit. A tanár együtt beszél a szülővel és Péterrel.

a) Péter: bukásra állok történelemből, a tanár behívatta a szüleimet.

b) Péter mamája (vagy papája): A fiam bukásra áll történelemből, a tanár behívatott az iskolába.

c) Tanár: Péter bukásra áll történelemből, ma beszélek valamelyik szülővel.

_**2.** Bence sokat fecseg az órákon, de sokat dolgozik az osztályért, kirándulásokat, osztálybulikat szervez, a társai szeretik. A tanév végén vita van arról, hogy hányast kapjon magatartásból. Az osztálytársai példást javasolnak, az osztályfőnök jót, az egyik tanára csak változót._ 

a) Bence: Az órákon sokat fecsegek, ez igaz, de éjjel-nappal dolgozom a közösségért, és az osztályfőnöknek is sokat segítek.

b) Osztálytárs: Bence annyit dolgozik a közösségért, hogy annak meg kell mutatkoznia a magatartásjegyében. Megérdemli az ötöst.

c) Osztályfőnök: Bence valóban sokat dolgozik az osztályért, de az órai magatartást is bele kell számítani a jegybe, szerintem elég, ha jót kap.

d) Tanár: Bence nem hagy rendesen tanítani, a többiek sem tudnak figyelni tőle. Nem érdemel a magatartására hármasnál jobbat

_**3.** Erika a kapujuk előtt csókolózik a barátjával. A papája ezen felháborodik, és amikor a lány hazaér, fel akarja pofozni. Az anya védelmébe veszi Erikát._ 

a) Erika: Fülig szerelmes vagyok, és nagyon boldog, mert a Balázs annyira szeret.

b) Apa: Erika még túl fiatal ahhoz, hogy csókolózzon.

c) Anya: Erika már 14 éves, a gyerekek manapság korábban érnek, ne bántsd!

_**4\.** Bálint érettségire készül, és elhatározza, hogy Dániában fogja folytatni a tanulmányait. Az osztályfőnöke támogatja, de az édesanyja erősen ellenzi._ 

a) Bálint: Dániába jelentkeztem az egyetemre. Nemsokára 20 éves vagyok, ideje, hogy saját lábamra álljak.

b) Osztályfőnök: Bálint tehetséges fiú, jól fog boldogulni, és jobb esélyekkel indul majd az életbe, ha felveszik a dániai egyetemre.

c) Anya: Amióta elváltunk, egyedül nevelem a fiamat. Sohasem voltunk huzamosan egymás nélkül. Most váratlanul közölte, hogy Dániában akar egyetemre menni. Mi lesz vele a messze idegenben? Még valami baja esik!

Lehet más szituációkkal is dolgozni, az a fontos, hogy a történet valóban érdekelje a résztvevőket.
  
  
