---
title: "Ki kapja az ösztöndíjat?"
suggestion: | 
  Miért nem sikerült megegyezésre jutni? 
  Ha mégis kialakult a  konszenzus, mindenki egyetért-e a végeredménnyel? 
  Kinek van más véleménye?  Miért? 
  Mi nehezítette a döntést?
type:
  - problémamegoldó
  - együttműködési
  - dramatikus
age_group:
  - 17-20 éves
time_req: "30 percnél több"
space_req: "tanteremben megvalósítható"
tool_req: "A jelöltek listája valamennyi résztvevőnek. Csomagolópapír vagy flip-chart, gyurmaragasztó vagy cellux és olló"
keywords: 
  - kommunikáció
  - felelős döntés
  - értékorientáció
  - kritikai gondolkodás
  - elemzés
  - értékelés
attachment: "268_ki_kapja_az_osztondijat.pdf"
---

# Ki kapja az ösztöndíjat?

_Az iskola lehetőséget kapott arra, hogy a jelenlegi 11\. évfolyam két diákjának az érettségi előtti évben ösztöndíjat adjon. Tíz olyan tanuló van az évfolyamon, aki rászolgált az ösztöndíjra. El kell dönteni, hogy ki legyen a két kedvezményezett._

A csoport valamennyi tagja megkapja a listát.

Először mindenki önállóan jelöli ki azt a két diákot, aki szerinte megérdemli az ösztöndíjat.

Ezután 4-5 fős kiscsoportok alakulnak, amelyek összesítik a jelöléseiket, és ennek alapján javasolnak két diákot. Az összesített jelölések csoportonként felkerülnek a táblára, illetve egy poszterre.

A kiscsoportok szóvivőt választanak. Az ő dolguk, hogy indokolják, hogy miért éppen az a két fiatalt tartják érdemesnek az ösztöndíjra. Az eltérő véleményeket ütköztetik.

Ezután az egész társaság beszáll az érvelésbe. A foglalkozás vezetője ne befolyásolja a véleményeket, csak arra ügyeljen, hogy minden jelentkező szót kapjon!

Célszerű előre megegyezni abban, hogy csak jelentkezésre szabad megszólalni, és a vezető tartani fogja a jelentkezési sorrendet. Ki lehet jelölni egy jegyzőt, aki figyeli, hogy milyen sorrendben történik a jelentkezés.

Végül konszenzusra kell jutni abban, hogy ki legyen a kiválasztott két diák. A nyílt vita ne tartson tovább 15 percnél akár sikerül megegyezni, akár nem.

**A jelöltek listája:**

**Árpi** a legokosabb talán az egész iskolában. Ami érdekli, abból versenyeket nyer, ami nem érdekli, azzal csak annyit foglalkozik, amennyire feltétlenül szükséges ahhoz, hogy viszonylag jó jegyeket kapjon.

**Mariann** rendkívül szorgalmas, lelkiismeretes. Ő talán az egyetlen az évfolyamon, akinek mindig kitűnő bizonyítvány van.

**Gergő** remekül sportol, az iskola focicsapatának az erőssége, neki köszönhető, hogy a megyei versenyt is megnyerték. Emellett a tanulást sem hanyagolja el.

**Lucának** négy kicsi testvére van, gyakran kell neki vigyáznia rájuk, ellátni őket, mivel a szülei késő estig dolgoznak. Ennek ellenére igen jó tanuló.

**Gyuri** az iskolai diákönkormányzat vezetője, nagyon sokat tesz a közösségért, Remek programokat szervez, rengeteg időt szán erre a munkára. A társai, de a tanárok is kedvelik, elismerik áldozatos munkáját. A tanulásban is megbízhatóan teljesít.

**Marcinak** felsőfokú nyelvvizsgája van angolból, és most készül letenni németből a középfokút. A többi tárgyból is jók az eredményei.

**Bea** tavaly az elmúlt évben nagyon beteg volt, hónapokon át kórházban feküdt, ezért majdnem évet kellett ismételnie. Önállóan készült fel a magánvizsgára, és igen jól teljesített. Ebben az évben már a legjobb tanulók között tartják számon.

**Edina** évek óta hegedül, nagyon szereti a zenét. Két évvel ezelőtt a fejébe vette, hogy megszervez egy iskolai zenekart, és nagy kitartással meg is valósította a tervét. A zenekar az iskolai rendezvények állandó szereplője, és már egyre gyakrabban kap külső meghívásokat is.

**Balázs** matekzseni, országos tanulmányi versenyek állandó helyezettje. A legnagyobb szórakozását az jelenti, ha bonyolult feladatokat oldhat meg.

**Barbara** két éve önkéntes egy gyermekotthonban. Olyan lelkesen számol be az ottani élményeiről, hogy egyre több társának támad kedve vele tartani.
  
  
