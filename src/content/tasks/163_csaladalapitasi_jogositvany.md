---
title: "Családalapítási jogosítvány"
suggestion: | 
  Mi mindenre van szükség ahhoz, hogy egy család boldog közös életet éljen? 
  Milyen helyzetekben való részvétel segítheti elő a boldog családi életre való felkészülést?
type:
  - problémamegoldó
  - dramatikus
age_group:
  - 14-16 éves
  - 17-20 éves
time_req: "30 percnél több"
space_req: "tanteremben megvalósítható"
tool_req: "papír, írószer"
keywords: 
  - család
  - felelősségvállalás
  - felelős döntés
attachment: "163_csaladalapitasi_jogositvany.pdf"
---

# Családalapítási jogosítvány

Ráhangolásként a tanár megkérdezi a diákokat, hogy szerintük miért van jogosítványhoz kötve az autóvezetés. Néhány válasz meghallgatása után felveti, hogy vajon nem lenne-e indokolt a családalapítást is valamilyen hasonló feltételhez kötni. Vajon nincs-e legalább akkora kockázata a felkészületlenségnek ebben az esetben is?

A közös feladat egy olyan jogszabály fő pontjainak a megtervezése, amely jogosítvány megszerzéséhez kötné a családalapítást. A tanulók négy csoportra oszlanak. Mindegyik csoport választ keres az alábbi kérdések egyikére:

1. Szükség lenne-e valamilyen életkor betöltéséhez kötni a jogosítvány kiadását? Ha igen, miért épp az a kor lenne a megfelelő? Ha nem, miért nem?
2. Kellene-e valamilyen iskolai végzettség megszerzéséhez kötni? Ha igen, mire lenne szükség és miért? Ha nem, miért nem?
3. Fontos lenne-e bizonyos anyagi feltételek meglétéhez kötni? Ha igen, mik lennének a kívánatos jellemzők? Ha nem, miért nem?
4. Vannak-e olyan egyéb követelmények, készségek vagy jellemvonások, amiket feltételül kellene szabni a szülői státus megadásához? Ha igen, miért pont azokat?

A „jogszabályt” előkészítő munkacsoportok tagjai ezután összeülnek és bemutatják egymásnak a gondolataikat. A többiek reflektálnak a hallottakra. Végül rögzítik azokat a pontokat, amelyekben meg tudtak egyezni.
  
  
