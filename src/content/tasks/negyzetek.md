---
title: "Széttöredezett négyzetek"
suggestion: | 
  Mi történt a gyakorlat során? (A megfigyelők beszámolnak a látottakról.)
  Hogy érezted magad, amikor megkaptad az utasításokat?
  Milyen érzés volt 
  csendben dolgozni;
  a C borítékot kapni;
  mások miatt saját négyzetedet szétszedni;
  nem látni a megoldást;
  látni mások tévedéseit de nem szólni;
  elsőként befejezni a feladatot;
  utolsóként befejezni a feladatot?
  Mit tettél volna szívesen, ha nem lettek volna korlátozások?
  Mi volt végül az, ami lehetővé tette, hogy a feladatot befejezd?
type:
  - együttműködési
age_group:
  - 12-13 éves
  - 14-16 éves
  - 17-20 éves
time_req: "20-30 perc"
space_req: "tanteremben megvalósítható"
tool_req: "Négyzeteket formázó kartonpapír-darabkák 5 személy részére annyi példányban, ahány kiscsoporttal dolgozunk. Ha vannak megfigyelők, akkor megfigyelési szempontok az ő számukra."
keywords: 
  - kooperáció
  - egymásrautaltság
  - szolidaritás
  - problémamegoldás
  - problémakezelés
  - munkastílus
  - szabálykövetés
attachment: "negyzetek.jpg"
---

A résztvevőket 5 fős csoportokra osztjuk, úgy, hogy minden csoporthoz egy vagy több megfigyelő is tartozzon. Minden csoportnak az a feladata, hogy a rejtvényt bizonyos feltételek mellett, a játékszabályokat szigorúan figyelembe véve oldja meg. Minden csoporttag egy borítékot kap, amelyben négyzeteket formázó kartonpapír-darabkák vannak. Minden csoportnak öt egyforma nagyságú négyzetet kell kiraknia a borítékokban levő darabokból, minden csoporttag előtt egyet egyet. A játék ideje alatt tilos bárminemű kommunikáció vagy jelbeszéd. Senki sem veheti el mások darabjait, csupán sajátjait adhatja másnak, illetve fogadhatja el másokét, ha azokat felkínálják számára. Ha a csoport végez a feladattal, csendben figyelheti mások munkáját. Akik kimaradnak a csoportokból, azok megfigyelőként vehetnek részt a játékban. Lesz, aki saját maga dönt amellett, hogy megfigyelő legyen. A játék általában sikeresebb, ha két vagy több megfigyelő jut egy csoportra. A megfigyelőknek el kell előre magyarázni, mire figyeljenek, de adhatunk számukra megfigyelői jegyzeteket is. A megfigyelők saját csoportjukon kívül más csoportokat is figyelemmel kísérhetnek.

**A négyzetek elkészítése**

Az öt kartonpapírból készült négyzetet az ábrák szerint vágjuk darabokra. A darabokat ceruzával jelöljük meg.

| [![negyzetek](http://bip.ujnemzedek.hu/wp-content/uploads/2014/06/negyzetek.jpg)](http://bip.ujnemzedek.hu/wp-content/uploads/2014/06/negyzetek.jpg) | Öt borítékot jelöljünk meg betűkkel A-tól E-ig. A darabkákat a következőképpen osszuk szét: A boríték: a, c, h, i darabkák. B boríték: a, a, e darabkák. C boríték: csupán j darabka. D boríték: a, d, f darabka. E boríték: b, c, f, g darabka. |
| ---------------------------------------------------------------------------------------------------------------------------------------------------- | ------------------------------------------------------------------------------------------------------------------------------------------------------------------------------------------------------------------------------------------------ |

A darabkákról töröljük ki a kisbetűket és ehelyett írjuk rájuk a megfelelő boríték számát. Így a játék végeztével könnyebb lesz azokat a megfelelő borítékba visszatenni. Célszerű még feltüntetni a borítékban található darabkák számát is, elkerülve ezáltal, hogy egyik másik bennmaradjon. A borítékok tartalmát használat előtt mindig ellenőrizzük – a tevékenység ugyanis nagyon laposra sikeredik, ha valamely darabka hiányzik, vagy ha C-nek több mint egy darabkája van.

_**Szempontok a megfigyelők számára**_

Mindenki részt vesz-e a tevékenységben?

Hogy viselkedett az a résztvevő, aki a játékot mindössze egy darabkával kezdte?

Észlelhető volt-e az a fordulópont, amikor a résztvevők elkezdtek együttműködni?

Azok közül, akik négyzetüket már a játék korai szakaszában kirakták, volt-e olyan, aki

   * nem törődött tovább a játékkal;
   * felajánlotta, hogy kirakott négyzetét más valaki kedvéért szétszedi?

Azok közül, akik négyzetüket a játék kései szakaszában rakták csak ki, volt-e, aki izgult, esetleg kiszállt a játékból?

Történt-e még valami, amit még érdemes lenne megemlíteni?
  
  
