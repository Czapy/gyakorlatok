---
title: "Cipőbolt"
suggestion: | 
  Megbeszéljük a gyakorlat tanulságait, különös tekintettel a problémamegoldás személyi és csoportos gátjaira. A páros munkák megbeszélésénél a személyközi kommunikáció sajátosságaira és akadályaira is kitérhetünk fölhasználva a videofelvételeket
type:
  - problémamegoldó
age_group:
  - 14-16 éves
  - 17-20 éves
time_req: "10-20 perc"
space_req: "tanteremben megvalósítható"
tool_req: "Tábla és kréta, esetleg videokamera vagy felvételre alkalmas mobiltelefon, számítógép, laptop és projektor"
keywords: 
  - kommunikáció
  - konfliktuskezelés
  - problémamegoldás
  - értékelés
  - teljesítmény
attachment: "253_cipobolt.pdf"
---

A játékvezető elmond egy rövid történetet, amelynek végén egy kérdést tesz föl. Arra kéri a résztvevőket, hogy jól figyeljenek, és a kérdésre fejben adják meg a választ.

_Egy kisvárosi cipőboltba bemegy valaki nyitás után, és vesz magának egy cipőt 6 ezer forintért. Az áruért tízezres bankjeggyel fizet. A boltosnak még nincs pénze a kasszában, ezért a szomszédos postára megy, és fölváltja a tízezrest. Odaadja a cipőt és a visszajáró pénzt a vevőnek, aki ezután távozik. Félóra múlva bejön a boltba a postás, és közli, hogy a nemrégen fölváltott tízezres bankjegy hamis. Ezért arra kéri a boltost, hogy vegye vissza, és adjon helyette jó pénzt, mert csakis tőle származhat a hamis pénz. A boltos odaad tízezer forintot a postásnak, és megsemmisíti a hamis tízezrest._ _**Mennyi a boltos vesztesége, ha nem számítjuk a cipő árát?**_

Miután mindenki válaszolt a kérdésre, a táblára egymás mellé írjuk a – várhatóan többféle – eredményt.

Megkérünk két önként jelentkezőt (lehetőleg olyanokat, akik különböző megoldásra jutottak), hogy üljenek ki a középre helyezett két székre, és öt perc alatt közösen jussanak el a helyes megoldáshoz. (A folyamatot célszerű videón rögzíteni.)

Ezután még 4-5 további párt megkérhetünk ugyanerre.

A páros feladatmegoldások után közöljük a helyes választ (4 ezer forint). Szükség esetén papírpénzzel lejátszathatjuk a történteket.
  
  
