---
title: "Közös szabályalkotás és szerződéskötés az osztályban"
suggestion: | 
  Ezt a folyamatot az osztályban feltételezhetően az osztályfőnök irányítja. A pedagógus hatalmi szóval nem avatkozhat bele a folyamatba. Természetesen ügyelnie kell arra, hogy a megalkotott szabályok sehol se ütközzenek az iskola házirendjével. Ő maga is javasolhat szabályokat, amelyeket vitára bocsát, és ő is emelhet vétót, ha valamivel
  nem ért egyet. Miután konszenzusra jutnak az osztály közös szabályait illetően, azt a tanár is aláírja, tehát ezek számára is kötelező érvényűek.
type:
  - problémamegoldó
  - kommunikációs
  - együttműködési
age_group:
  - 12-13 éves
  - 14-16 éves
time_req: "30 percnél több"
space_req: "tanteremben megvalósítható"
tool_req: "Papír, írószer, csomagolópapír vagy flipchard, ragasztógyurma vagy cellux és olló"
keywords: 
  - Értékelés
  - elemzés
  - kommunikáció
  - kooperáció
  - szabályalkotás
  - problémaazonosítás
  - problémakezelés
  - felelős döntés
attachment: "57_kozos_szabalyalkotas.pdf"
---

# Közös szabályalkotás és szerződéskötés az osztályban

Minden egyes tanuló írja fel azt az öt tulajdonságot, amely szerinte a saját osztályára jellemző. Mindenki megvitatja padszomszédjával, hogy melyik az a mindkettőjük által elfogadott öt vonás, ami a tanulócsoportra jellemző. (Ha páratlan az osztálylétszám, létrehozható háromtagú csoport: triád is.)

Négy- vagy hatfős csoportok alakulnak, és a párok öt-öt jellemzőjét megvitatva döntenek a szerintük igaz öt-öt jellemzőről (a párok, illetve triádok minden esetben együtt maradnak).

Két-két kiscsoportból képződik egy nagyobb létszámú társaság, amely közös listát készít az osztály jellemzőiről. Itt már valamennyi megemlített tulajdonság felkerülhet. Külön listába szedik a pozitív és negatív jellemzőket, majd az így elkészült listákat felírják egy-egy nagyméretű poszterre.

Osztálykeretben áttekintik a listán szereplő tulajdonságokat, és megvitatják, hogy ezek valóban jellemzők-e az adott közösségre. Ha valaki úgy véli, hogy a lista hiányos, javasolhat kiegészítést, és ha ezt a tanulócsoport elfogadja, felkerülhet a listára.

Megbeszélik, hogy a pozitív tulajdonságok (erősségek) hogyan fejleszthetők, illetve mit lehet közösen tenni a negatívumok (gyengeségek) megszüntetése érdekében.

Az önarckép tanulságainak megbeszélését követően megállapodnak a közös szabályokban. Nem többségi szavazással döntenek, minden egyes tanulónak vétójoga van. A szabályokat írásba foglalják, és az ahhoz csatlakozók aláírják a listát. Aláírásukkal szerződtek arra, hogy magukra nézve kötelező érvényűnek tartják a megállapodást.
  
  
