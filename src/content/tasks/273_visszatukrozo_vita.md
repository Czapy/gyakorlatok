---
title: "Visszatükröző vita"
suggestion: | 
  Mi volt számotokra a legnehezebb a gyakorlatban? 
  Sikerült-e egymás érveire figyelnetek?
  Nehéz volt-e eldöntened, hogy hova állj?
  Melyik két fal előtt állók véleménye volt közel egymáshoz?
  Mi lehet a gyakorlat tanulsága?
type:
  - kommunikációs
age_group:
  - 12-13 éves
  - 14-16 éves
  - 17-20 éves
time_req: "30 percnél több"
space_req: "tanteremben megvalósítható"
tool_req: "4 db papír és bluetack."
keywords: 
  - önismeret
  - én-hatékonyság
  - értékorientáció
  - empátia
  - elfogadás
  - tolerancia
  - verbális kommunikáció
  - konfliktuskezelés
  - rivalizálás
  - reflektivitás
  - problémaazonosítás
  - problémamegoldás
  - elemzés
  - értékelés
  - problémakezelés
attachment: "273_visszatukrozo_vita.pdf"
---

# Visszatükröző vita

A résztvevők a térben középen állnak, a terem 4 falára 4 felirat kerül: „Egyetértek”, szemben „Nem értek egyet”, a másik két falon egymással szemben „Inkább egyetértek”, és „Inkább nem értek egyet”.

A gyakorlat lényege, hogy a játékvezető állításokat mond egy-egy témában (ahol vannak a játékvezető által mondott állítás mellett és ellene is érvek), a diákok pedig a véleményüket fejezik ki azzal, hogy valamelyik fal elé mennek, majd – a játékvezető által megszólítottak) megindokolják a választásukat, és vitát folytatnak. Fontos, hogy újabb és újabb érvek hangozzanak el egymás után a szemben lévő oldalakról, de úgy, hogy – mielőtt a magáét elmondaná – minden megszólaló egy mondatban összefoglalja (visszatükrözi) az előző felszólaló véleményét. („Véleményedben te azt fejtetted ki, hogy..., én ezzel szemben azt képviselem, hogy...”).

A vita addig tart, amíg az állítás motiválja a résztvevőket, nem kell a megoldásig/döntésig eljutni. Egy-egy vita lezárását a játékvezető azzal jelzi, hogy a csoportnak visszatükrözi az elhangzott szempontokat. („Az volt az állításom, hogy..., és ti azt fogalmaztátok meg, hogy...”)

Ha egy-egy témában nagy az egyetértés a csoporttagok között, válasszunk más állítást. Következetesen ragaszkodjunk ahhoz, hogy mindenki visszatükrözzön az előtte szólónak, mielőtt megszólal!

Javasolt témák:

* A kötelező olvasmányok haszontalanok.
* A kooperáció helyett jobb a verseny.
* Az önkéntes munkának semmi értelme.
* A vállalkozók csak élősködnek másokon.
* A munkahelyekre nem kellenek vezetők.
* Az iskola olyan, mint egy munkahely.
  
  
