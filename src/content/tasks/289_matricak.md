---
title: "Matricák"
suggestion: | 
  A gyakorlatot követő beszélgetés szempontja (ebben a sorrendben):
  Mi volt a csoportvezető utasítása? (A résztvevők általában rosszul emlékeznek, pl.: “Álljatok csoportokba!” stb.)
  Mi történt? 
  Milyen érzések keletkeztek? (Figyelni kell arra, hogy érzéseket fogalmazzanak meg, és ne gondolatokat.)
  Milyen saját élmények idéződtek fel (kirekesztettként, kirekesztőként)?
  A beszélgetésre megfelelő időt kell hagyni, és ügyelni kell a kirekesztett, illetve más, a gyakorlatba erősen bevonódott résztvevők támogatására.
type:
  - együttműködési
  - dramatikus
age_group:
  - 14-16 éves
  - 17-20 éves
time_req: "30 percnél több"
space_req: "tanteremben megvalósítható"
tool_req: "Matricák"
keywords: 
  - diszkrimináció
  - társas kapcsolatok
  - szabálykövetés
  - elemzés
attachment: "289_matricak.pdf"
---

A gyakorlat célja saját élmény szerzése a kirekesztés folyamatáról, megvalósulásáról mind a kirekesztő, mind a kirekesztett oldaláról.

 **Figyelem! Ez egy igen nehéz gyakorlat, amelyet célszerű egy már a munkafolyamatba „bemelegedett” csoporttal elvégezni, ha lehet, páros vezetéssel. A gyakorlat megkezdéskor nem szabad a gyakorlat nevét megemlíteni!**

Felhívjuk a résztvevők figyelmét a gyakorlat lebonyolításának két szabályára:

1. A gyakorlat során csak nonverbálisan kommunikálhatnak egymással. Beszélni nem szabad!
2. A gyakorlat addig tart, ameddig a csoport nem jelzi a befejezést.

Ezután mindenkit arra kérünk, hogy hunyja be a szemét, és ha esetleg a homlokába lóg a haja, akkor fésülje ki onnan. (Érdemes elősegíteni a résztvevők biztonságérzetének a fokozását: elmondani, hogy max. 1-2 percig kell behunyniuk a szemüket, és hozzá fogunk érni a homlokukhoz.)

Amíg a csoport tagjai behunyt szemmel ülnek, a csoportvezető mindenkinek a homlokára ragaszt egy-egy matricát. A matricákat úgy kell kiválasztani, hogy 3-4 féléből eltérő számú, de legalább 3 darab legyen, egy további matricából pedig egy. (A vezetőnek előzetesen nagyon alaposan végig kell gondolnia, hogy kinek adják a különálló matricát!)

A matricák felragasztása után arra kérjük a résztvevőket, hogy nyissák ki a szemüket, és felszólítjuk őket:

 **Csoportosuljatok!**

Fontos, hogy az utasítás csak ez az egyetlen szó lehet, nem szabad azt mondatni például, hogy: „Alkossatok / hozzatok létre stb. csoportokat!”

Várható, hogy a résztvevők nagyon hamar különálló csoportokat alkotnak, és ezzel megoldottnak tekintik a feladatot. Miután a tréner nem állítja le a folyamatot, feszültség keletkezik, és egy új dinamika indul be. A gyakorlatot akkor kell befejezni, amikor a csoporttagok egy közös csoportot alkotnak, illetve akkor, ha erre nincs esély.
  
  
