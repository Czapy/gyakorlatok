---
title: "Júlia hívja Rómeót!"
suggestion: | 
  Élvezzük a játék energetizáló hatását!
type:
  - bemelegítő
  - energetizáló
age_group:
  - 14-16 éves
  - 17-20 éves
time_req: "maximum 5 perc"
space_req: "nagyobb belső térben vagy szabadban megvalósítható"
tool_req: "egy startvonal és egy célvonal a térben, szerelmespárok nevei cédulákon"
keywords: 
  - szabálykövetés
  - rivalizálás
  - kooperáció
attachment: "151_julia_hivja_romeot.pdf"
---

A csoport létszámának megfelelő számú cédulát készítünk elő, úgy hogy azokon szerelmespárok egy-egy tagja szerepeljen (pl. Rómeó – Júlia, Antonius – Kleopátra Hamlet – Ophelia, Szépség – Szörnyeteg, Shrek – Fiona, Angelina Jolie – Brad Pitt, Vilmos herceg – Katalin hercegnő, stb.

A cédulákat egy dobozban vagy sapkában, stb. elhelyezzük a startvonal mögött, úgy, hogy minél többen hozzáférjenek. Mindenki húz egy cédulát, amit megnéz, és nem mutat meg másnak. Közben mindenki a startvonal mögött marad. Amikor mindenki húzott, a játékvezető startjelére kezdődik a játék. Mindenki hangosan hívogatni kezdi a szerelmét. Amikor a szerelmespárok egymásra találnak, még a startvonal mögött kézen kell fogják egymást, és onnan a célig szaladnak kézen fogva.

Ezután újrakezdjük a játékot: mindenki visszateszi a céduláját, és újra húzunk. Néhány próbajáték után versenyként folytatjuk: a leglassabban beérő egy-két páros kiesik (vigyázat: tőlük a cédulájukat el kell venni, nehogy visszakerüljön a kihúzhatók közé!). A kiesettek számára, nézőközönségként is szórakoztató az egymást szólongató játékosokat megfigyelni. Addig játszhatjuk, amíg egyetlen pár marad.

A csoportkohéziót is fejlesztő játék, hiszen az egymással amúgy nem túl pozitív kapcsolatot ápoló csoporttagok is nagyon megörülnek a játék keretében való egymásra találásnak.

A gyakorlat természetesen más párosításokkal, akár tanóra bevezetésére a tantárgyhoz kapcsolódó fogalompárokkal is játszható.
  
  
