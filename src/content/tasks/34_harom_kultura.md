---
title: "Három kultúra"
suggestion: | 
  Hogyan éreztétek magatokat?
  
  
  Távol áll, vagy közel áll hozzád a játékban nektek jutó  kommunikációs stílus/kultúra?
  
  Mi történt? Tudtatok egymással beszélgetni?
  
  Ki tud/nem tud azonosulni a kapott névvel? Miért?
  
  Ki tud/nem tud azonosulni a kapott tulajdonsággal? Miért?
  
  Milyen érzés az, ha valakinek olyan személyiségvonást tulajdonítanak, amit nem érez a sajátjának?
  
  Jó volt/nem volt jó a csoportodhoz tartozni? Miért?
  
  Mi lehet annak az oka, hogy a másik két csoportot negatívan ítéltétek meg?
  
  Megéltetek-e már hasonlót?
  
  Mely csoportok, kultúrák jutottak az eszetekbe?
  
  Mi a gyakorlat legfontosabb tanulsága a számodra?
  
  Milyen szerepet játszik a kapcsolatokban az első benyomás?
  
  Beszélgessünk a  különböző kultúrák kapcsolatáról az iskolában, a munkahelyen, a társadalomban!
type:
  - kommunikációs
age_group:
  - 12-13 éves
  - 14-16 éves
  - 17-20 éves
time_req: "30 percnél több"
space_req: "tanteremben megvalósítható"
tool_req: "Csoportonként egy db. instrukciós kártya, a csoportszíneknek megfelelő kék-zöld-piros etikett matrica (4-6 db. azonos szín csoportonként)"
keywords: 
  - identitás
  - önkifejezés
  - verbális és nonverbális kommunikáció
  - társas kapcsolatok
  - elfogadás
  - tolerancia
  - szabálykövetés
  - kritikai gondolkodás
  - problémakezelés
  - társadalmi folyamatok
  - globális folyamatok
attachment: "34_harom_kultura.pdf"
---

A játékvezető 3 csoportra bontja a résztvevőket (kékek, zöldek, pirosak), és a csoportszínnek megfelelő matricákat helyez a diákok homlokára, majd mindhárom csoportnak átad egy-egy instrukciós kártyát úgy, hogy annak értelmezését a többi csoport ne hallja.

A résztvevők feladata, hogy szabadon mozogjanak a térben, és próbáljanak egymással beszélgetni bármiről. Ha a játékvezető tapsol, hirtelen megállnak és elhallgatnak. Csendben körülnéznek, majd újabb jelre újra 5 percen át sétálnak és beszélgetnek. A tapsra megint megmerevednek.

Ezután az azonos csoporttagok egymás mellé ülnek, és egy-egy flipcharton dolgoznak közösen.

**Instrukciók**

_1\. Egy-egy oszlop tetejére írjátok rá a színeket: kékek, zöldek, pirosak!_ _2\. Alá adjatok „beszédes” nevet magatoknak, és a másik két csoportnak is!_ _3\. Írjátok alá, hogy milyenek vagytok ti, és milyennek láttátok a másik két csoportot, milyenek ők? Kikre, milyen tulajdonság jellemző?_ _4\. Ezután számoljátok össze, hogy hány pozitív és hány negatív tulajdonságot írtatok magatokról, illetve a másik két csoportról!_

A kiscsoportok sorra ismertetik a teljes plénum előtt, hogy milyen neveket adtak maguknak és a másik két társaságnak, milyennek látták tehát önmagukat és a többieket. Haladjunk színek szerint úgy, hogy minden esetben - a két idegen csoport szólal meg először, és csak azután az érintettek. Minden csoportnál kérdezzük meg, hogy vállalják-e egyénenként a hallott nevet, a hallott tulajdonságot? A véleményüket kézfeltartással jelezzék. Feltételezhetően azt fogjuk tapasztalni, hogy nem mindenki tud azonosulni a neki tulajdonított jellemzőkkel, és az érintett csoport véleménye a maga megítélésében általában eltér a többi csoportétól. Az egyes csoportok önmagukról többnyire pozitívabban nyilatkoznak, mint a többiek.

**Instrukciós kártyák**

| KÉKEK                                                                                                                                                                                                                                | ZÖLDEK                                                                                                                                                                                              | PIROSAK                                                                                                                                                                                                                     |
| ------------------------------------------------------------------------------------------------------------------------------------------------------------------------------------------------------------------------------------ | --------------------------------------------------------------------------------------------------------------------------------------------------------------------------------------------------- | --------------------------------------------------------------------------------------------------------------------------------------------------------------------------------------------------------------------------- |
| Bizonytalanul, szemlesütve, lassan jártok. Ha valaki megállít benneteket, egy lépést hátra léptek. Mielőtt válaszolnátok, kissé elgondolkodtok, halkan beszéltek, csak ritkán kérdeztek.Tapsra: Lesütött szemmel, görnyedten álltok. | Nyugodt tempóban, egyenes testtartással jártok. Udvariasan köszöntök, kedvesen érdeklődtök, megfontoltan válaszoltok. Figyeltek a beszélgető partneretekre.Tapsra: Egyenesen előre nézve megálltok. | Gyors tempóban jártok, hangosak vagytok, sokat kérdeztek, de nem várjátok meg a választ. Sokszor gesztikuláltok, és meg is érintitek a másikat, közel álltok a beszélgető partneretekhez.Tapsra: Felemelt kézzel megálltok. |
  
  
